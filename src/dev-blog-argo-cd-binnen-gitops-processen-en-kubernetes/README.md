# Argo CD binnen GitOps-processen en Kubernetes

<img src="./plaatjes/argo-cd-logo.png" width="250" align="right" alt="Argo CD logo" title="Argo CD logo">

*[Luuk Lentjes, oktober 2024.](https://github.com/hanaim-devops/devops-blog-luuk-lentjes/tree/main/src/argo-cd-binnen-gitops-processen-en-kubernetes)*
<hr/>

In mijn onderzoek kijk ik naar hoe je Argo CD kunt inzetten binnen GitOps-processen en Kubernetes. Tijdens mijn huidige minor DevOps hebben we de principes van GitOps en continuous delivery behandeld, waarbij de focus ligt op het automatiseren en optimaliseren van het deploymentproces. Argo CD speelt een belangrijke rol door zijn declaratieve aanpak, waarmee je de staat van applicaties en infrastructuur via een Git-repository beheert. In dit onderzoek laat ik zien hoe je Argo CD praktisch toepast binnen deze processen en welke voordelen en uitdagingen je tegenkomt.

## Introductie Argo CD

Argo CD is een declaratieve GitOps-tool die continue delivery binnen Kubernetes ondersteunt. Dat betekent dat je de gewenste eindtoestand beschrijft van je applicatie en infrastructuur, zonder dat je stap-voor-stap- handelingen uitvoert om die te bereiken. Argo CD automatiseert, controleert en vereenvoudigt applicatiedeployments en lifecycle management, waardoor het eenvoudig blijft om te gebruiken (Argo CD - Declarative GitOps CD For Kubernetes, z.d.).

Op 13 maart 2018 releasete (Argoproj, z.d.) het team de tool met als doel de complexiteit van applicatiedeployments op Kubernetes te verminderen. Het project richtte zich op het automatiseren van workflows en het verbeteren van de  ontwikkelaarservaring. Door functies zoals GitOps en verschillende implementatiestrategieën te bieden, zorgt Argo CD ervoor dat teams de zichtbaarheid en controle tijdens het deployproces vergroten, wat hen helpt efficiënter te werken (Wang, 2023).

<img alt="Argo CD UI" src="./plaatjes/argocd-ui.gif">

<i>Figuur 1: Argo CD UI https://argo-cd.readthedocs.io/en/stable</i>

<br />

### Functionaliteiten

Argo CD haalt automatisch de nieuwste versie van je Git-repository op en zet deze direct om naar Kubernetes-resources, in tegenstelling tot andere CD-tools die push-based deployments gebruiken. Dit vereenvoudigt het beheer van infrastructuurconfiguraties en applicatie-updates voor ontwikkelaars in één systeem. (Team, 2024)

Team (2024) beschrijft de volgende kernfunctionaliteiten van Argo CD:

- Je kunt applicaties handmatig of automatisch deployen naar een Kubernetes-cluster.
- Argo CD synchroniseert de applicatiestatus automatisch met de declaratieve configuratie.
- De tool biedt zowel een webinterface als een command-line interface (CLI).
- Het visualiseert deploymentproblemen en detecteert en herstelt configuration drift.
- Role-based access control (RBAC) maakt multi-cluster management mogelijk.
- Met Single sign-on (SSO) verbind je met providers zoals GitLab, GitHub, Microsoft, OAuth2, OIDC, LinkedIn, LDAP en SAML 2.0.
- Webhooks ondersteunen acties die triggeren in GitLab, GitHub en BitBucket.

## Integratie met Kubernetes

Argo CD speelt een cruciale rol in het beheren van applicaties binnen Kubernetes door middel van een GitOps-benadering. Het stelt teams in staat om de staat van hun applicaties automatisch te synchroniseren met configuraties die zijn opgeslagen in een Git-repository. Hierdoor kunnen wijzigingen in applicaties eenvoudig en consistent worden doorgevoerd, met als voordeel dat de omgeving altijd in de gewenste staat blijft.

In figuur 2 wordt de architectuur van Argo CD weergegeven. Deze componenten werken nauw samen om ervoor te zorgen dat elke wijziging die naar Git wordt gepusht, automatisch wordt toegepast op de Kubernetes-omgeving, zonder handmatige tussenkomst.

<img src="./plaatjes/argo-cd-architecture.png" alt="Argo CD architectuur">

<i>Figuur 2: Argo CD architectuur https://argo-cd.readthedocs.io/en/stable/operator-manual/architecture/ </i> 

<br />

In het gedeelte met de blauwe rand zie je de Argo CD-omgeving. De applicatiecontroller functioneert als een  Kubernetes-controller die continu de status van draaiende applicaties bewaakt. Deze vergelijkt de huidige status van applicaties met de gewenste status, die in een Git-repository is opgeslagen. Wanneer de applicatiestatus afwijkt
van de configuratie in Git, markeert de controller dit als OutOfSync. Vervolgens synchroniseert de controller automatisch de configuraties om de applicatie weer in lijn te brengen met de gewenste status (Architectural Overview - Argo CD - Declarative GitOps CD For Kubernetes, z.d.).

De API server functioneert als de [gRPC/REST-interface](https://document360.com/blog/grpc-vs-rest/) die de Web UI, CLI en CI/CD-systemen gebruikt. Deze server beheert belangrijke taken zoals applicatiebeheer, statusrapportage en het uitvoeren van applicatie-operaties, waaronder synchronisaties en rollbacks. De API server beheert ook de repository- en clustercredentials, die als  Kubernetes-secrets worden opgeslagen, en zorgt voor authenticatie en autorisatie via externe identiteitsproviders zoals Single Sign-On (SSO). Het handhaaft rolgebaseerde toegangscontrole (RBAC) om de toegang tot de systemen te beveiligen (Architectural Overview - Argo CD - Declarative GitOps CD For Kubernetes, z.d.).

De repositoryserver is een interne service die een lokale cache bijhoudt van de Git-repository waar de  applicatiemanifests worden opgeslagen. Deze server genereert de Kubernetes-manifests op basis van inputs zoals de  repository URL, revisie (commit, tag of branch), het applicatiepad en template-specifieke instellingen, zoals Helm  values.yaml. Het retourneert vervolgens de manifesten die nodig zijn om de gewenste Kubernetes-resources te  definiëren. (Architectural Overview - Argo CD - Declarative GitOps CD For Kubernetes, z.d.)

Dankzij deze componenten integreert Argo CD moeiteloos met Kubernetes. Zodra een ontwikkelaar een nieuwe versie van  een applicatie pusht naar Git, detecteert Argo CD de wijziging, vergelijkt het de huidige toestand van de  Kubernetes-resources met de bijgewerkte configuratie in Git, en synchroniseert het om de gewenste status te  herstellen. Deze GitOps-benadering zorgt voor gestroomlijnde en geautomatiseerde deployments, terwijl controle en  zichtbaarheid behouden blijven.

## Installatie van Argo CD

Om Argo CD te kunnen gebruiken staat er op de documentatiepagina van Argo CD een paar requirements.
Deze zijn:

- [Kubernetes core](https://spacelift.io/blog/install-kubernetes) of met [docker-desktop](https://birthday.play-with-docker.com/kubernetes-docker-desktop/).
- [Kubectl](https://kubernetes.io/releases/download/#kubectl) command-line tool.

De eerste stap is om een namespace aan te maken voor Argo CD. Dit kan met het volgende commando:

```bash
kubectl create namespace argocd
kubectl apply -n argocd -f https://raw.githubusercontent.com/argoproj/argo-cd/stable/manifests/install.yaml
```

Hier komen de Argo CD resources en services in te staan.

De tweede stap is om Argo CD CLI te installeren. Dit is nodig om later in te kunnen loggen om Argo CD.
Dit kan op verschillende manieren, afhankelijk van je besturingssysteem.

### Windows

Eerst defineer je de versie van Argo CD en daarna installeer je de
CLI. Voor de versie voer je het volgende commando uit. Verander eventueel de github link naar een versie naar keuze:

```bash
$version = (Invoke-RestMethod https://api.github.com/repos/argoproj/argo-cd/releases/latest)
```

En daarna installeer je Argo CD CLI met het volgende commando:

```bash
$url = "https://github.com/argoproj/argo-cd/releases/download/" + $version + "/argocd-windows-amd64.exe"
$output = "argocd.exe"

Invoke-WebRequest -Uri $url -OutFile $output
```

Dit download de argocd.exe in de huidige map. Om de CLI te gebruiken moet je het pad toevoegen aan de PATH variabele.
Hier kan je kijken hoe dat moet: [Environment Variables](https://www.eukhost.com/kb/how-to-add-to-the-path-on-windows-10-and-windows-11/)

### MacOS

Om Argo CD CLI te installeren op MacOS kan je het volgende commando gebruiken:

```bash
brew install argocd
```

Nu je de CLI hebt geinstalleerd kan je controleren of de installatie goed is gegaan met het volgende commando:

```bash
argocd version
```

Standaard zijn de poorten van Argo CD niet toegankelijk van buitenaf.
Om dit wel mogelijk te maken zijn drie verschillende manieren mogelijk:

- Service Type Load Balancer
- Ingress
- Port Forwarding

De meest makkelijke manier is Port Forwarding. Dit kan met het volgende commando:

```bash
kubectl port-forward svc/argocd-server -n argocd 8080:443
```

Nu kan je de webinterface bereiken op `http://localhost:8080`.
Als meer wilt weten over het port forwarden van de Argo CD poort kan je [hier](https://argo-cd.readthedocs.io/en/stable/getting_started/#3-access-the-argo-cd-api-server) terecht.

Nu je een manier hebt om Argo CD te bereiken kan je nu inloggen in de webinterface.
De standaard username is `admin` en het wachtwoord kan je vinden met het volgende commando:

```bash
argocd admin initial-password -n argocd
```

Nu je bent ingelogd kan je beginnen met het deployen van applicaties.

## Implementatie van Argo CD

Om Argo CD te testen, kun je een applicatie naar keuze deployen. In dit onderzoek deploy ik een prime tester API. Deze API doet een GET request naar een website en geeft terug of het getal een priemgetal is of niet.

De API is geconfigureerd om binnen Kubernetes te draaien. Je vindt de API-code op
[prime-tester-api](https://github.com/hanaim-devops/devops-blog-luuk-lentjes/tree/main/src/dev-blog-argo-cd-binnen-gitops-processen-en-kubernetes/argo-cd/environments/dev).

### Applicatie deployen

Voor de deployment moet je een application.yaml-bestand aanmaken. Dit bestand bevat alle benodigde informatie om de applicatie te deployen. Hieronder zie je hoe het bestand eruitziet:

```yaml
apiVersion: argoproj.io/v1alpha1
kind: Application
metadata:
  name: primetester-application
  namespace: argocd
spec:
  project: default

  source:
    repoURL: https://github.com/hanaim-devops/devops-blog-luuk-lentjes.git
    targetRevision: HEAD
    path: src/dev-blog-argo-cd-binnen-gitops-processen-en-kubernetes/argo-cd/environments/dev
  destination:
    server: https://kubernetes.default.svc
    namespace: primetester

  syncPolicy:
    syncOptions:
      - CreateNamespace=true

    automated:
      selfHeal: true
      prune: true
```

| Regel                             | Uitleg                                                                                                  |
|-----------------------------------|---------------------------------------------------------------------------------------------------------|
| `apiVersion: argoproj.io/v1alpha1` | Bepaalt de versie van de API die wordt gebruikt om deze resource te definiëren, specifiek voor Argo CD. |
| `kind: Application`                | Geeft aan dat dit manifest een Argo CD Application resource definieert.                                 |
| `name: primetester-application`    | De naam van de Argo CD Application. Deze naam moet uniek zijn binnen de opgegeven namespace.           |
| `namespace: argocd`               | De namespace waarin deze Argo CD Application resource wordt aangemaakt.                                 |
| `project: default`                | Geeft aan dat deze Application deel uitmaakt van het `default` project binnen Argo CD.                  |
| `repoURL: https://github.com/hanaim-devops/devops-blog-luuk-lentjes.git` | De URL van de Git-repository die de applicatiemanifesten bevat.                                         |
| `targetRevision: HEAD`            | Geeft de specifieke revisie aan van de repository die moet worden gebruikt. In dit geval is dat de laatste commit (HEAD). |
| `path: src/dev-blog-argo-cd-binnen-gitops-processen-en-kubernetes/argo-cd/environments/dev` | Het pad binnen de repository naar de directory die de Kubernetes-manifesten bevat.                      |
| `server: https://kubernetes.default.svc` | De URL van de Kubernetes API-server, standaard voor gebruik binnen een cluster.                          |
| `namespace: primetester`          | De namespace binnen Kubernetes waar de applicatie moet worden gedeployed.                              |
| `CreateNamespace=true`            | Zorgt ervoor dat de namespace automatisch wordt aangemaakt als deze nog niet bestaat.                    |
| `automated:`                      | Bepaalt dat de synchronisatie automatisch moet plaatsvinden.                                             |
| `selfHeal: true`                  | Zorgt ervoor dat Argo CD automatisch corrigerende maatregelen neemt als de applicatie uit sync raakt.   |
| `prune: true`                     | Zorgt ervoor dat Argo CD resources verwijdert die niet langer in de repository staan.                    |

Om de applicatie te deployen, voer je het volgende commando uit:

```bash
 kubectl apply -f <pad naar bestand>/application.yaml
```

Na de deployment kun je de status van de applicatie bekijken in de webinterface van Argo CD. Hier krijg je inzicht in de huidige staat van de Priemtester-applicatie, inclusief of deze goed draait en of de configuratie overeenkomt met de instelling in Git.

| <img alt="result argo cd application" src="./plaatjes/resultaat-argo-cd-application.png"> | <img width="650" alt="result argo cd application detail" src="./plaatjes/resultaat-argo-cd-application-detail.png"> |
|:-----------------------------------------------------------------------------------------------------:|:-------------------------------------------------------------------------------------------------------------------:|
| *Figuur 3: Argo CD applicatie overzicht*                                                               |                                        *Figuur 4: Argo CD applicatie detail*                                        |

Nu kan je de API ook bereiken via de volgende link: [http://localhost/swagger/index.html](http://localhost/swagger/index.html)

Nu je in de kluster zit van Primetester kan je meer gedetaileerde informatie vinden over de applicatie. Je kan op alle blokken klikken om meer informatie te krijgen over de applicatie.

Daarnaast wanneer je een wijziging maakt in de repository, zal Argo CD dit detecteren en de applicatie automatisch synchroniseren met de nieuwe configuratie. Bijvoorbeeld in figuur 5 en 6 zie je dat ik een aanpassing ga doen in de
ingress en service van de applicatie.

<img alt="update-ingress-port" src="./plaatjes/update-ingress-port.png">
<i>Figuur 5: Ingress port update</i>

<img alt="update-api-service-port" src="./plaatjes/update-api-service-port.png">
<i>Figuur 6: Port update in api service</i>

Als ik dit push naar de repository zal Argo CD dit detecteren en de applicatie updaten. Dit kan je zien in figuur 7.

<img alt="argo-cd-sync" width="650" src="./plaatjes/argo-cd-sync.gif">

<i>Figuur 7: Argo CD synchronisatie</i>

In dit hoofdstuk hebben we nu de implementatie van Argo CD met de Priemtester-applicatie succesvol doorlopen. We hebben geleerd hoe we een application.yaml-bestand aanmaken en configureren om de applicatie te deployen binnen een Kubernetes-omgeving. De basisprincipes van Argo CD zijn besproken, waaronder de structuur van de configuratie, de automatische synchronisatie van de applicatie en de mogelijkheid om de status via de webinterface te volgen. We hebben ook gezien hoe wijzigingen in de repository automatisch worden gedetecteerd.

Als je meer wilt weten over de mogelijkheden of nieuwsgierig bent, dan kan je naar de [documentatie](https://argo-cd.readthedocs.io/en/stable/) van Argo CD gaan.

## Conclusie

In dit onderzoek heb ik onderzocht hoe Argo CD binnen GitOps-processen en Kubernetes ingezet kan worden voor het beheer en de automatisering van applicaties. Argo CD biedt een krachtige, declaratieve manier om applicaties te deployen en te beheren, waarbij het gebruikmaakt van pull-based deployments in plaats van de traditionele push-based aanpak. Hierdoor kunnen ontwikkelaars gemakkelijk infrastructuur en applicatieconfiguraties beheren binnen één systeem.

Een van de belangrijkste voordelen van Argo CD is de automatische synchronisatie met de Git-repository en het self-healing mechanisme, wat ervoor zorgt dat applicaties altijd in de gewenste staat verkeren. Ook biedt het uitgebreide ondersteuning voor verschillende interfaces zoals de CLI en de webinterface.

Het deploymentproces van de prime tester API illustreerde hoe eenvoudig het is om Argo CD in te zetten binnen een Kubernetes-omgeving. De API werd succesvol gedeployed en gesynchroniseerd, met behulp van een eenvoudig application.yaml-bestand, wat het gemak van Argo CD’s declaratieve benadering benadrukt.

Deze API toonde aan dat Argo CD effectief en betrouwbaar is in het beheren van Kubernetes-resources en het faciliteren van continuous delivery binnen een GitOps-omgeving.

Daarmee is het ook weer een nadeel van ArgoCD. Je moet al een basis hebben van Kubernetes en Git om ArgoCD te kunnen gebruiken.
Hoewel de tool zelf logisch is, zijn de onderliggende Kubernetes-concepten, zoals namespaces en declaratieve configuraties, niet altijd eenvoudig voor minder ervaren gebruikers.

Argo CD is daarmee een waardevolle tool voor teams die streven naar een efficiëntere en meer gestructureerde manier om applicaties te deployen en beheren binnen een Kubernetes-cluster. Het biedt de juiste balans tussen automatisering en controle, waardoor het een ideale keuze is voor moderne DevOps-omgevingen.

## Bronnen

- *Architectural Overview - Argo CD - Declarative GitOps CD for Kubernetes.* (z.d.). Geraadpleegd op 7 oktober 2024, van [https://argo-cd.readthedocs.io/en/stable/operator-manual/architecture/](https://argo-cd.readthedocs.io/en/stable/operator-manual/architecture/)
- *Argo CD - Declarative GitOps CD for Kubernetes.* (z.d.). Geraadpleegd op 7 oktober 2024, van [https://argo-cd.readthedocs.io/en/stable/](https://argo-cd.readthedocs.io/en/stable/)
- *Argoproj.* (z.d.). Releases · argoproj/argo-cd. GitHub. Geraadpleegd op 7 oktober 2024, van [https://github.com/argoproj/argo-cd/releases?page=42](https://github.com/argoproj/argo-cd/releases?page=42)
- *Getting Started - Argo CD - Declarative GitOps CD for Kubernetes.* (z.d.). Geraadpleegd op 8 oktober 2024, van [https://argo-cd.readthedocs.io/en/stable/getting_started/](https://argo-cd.readthedocs.io/en/stable/getting_started/)
- *Team, C. O.* (2024, 19 augustus). Argo CD. Codefresh. Geraadpleegd op 7 oktober 2024, van [https://codefresh.io/learn/argo-cd/](https://codefresh.io/learn/argo-cd/)
- *Wang, H.* (2023, 5 december). Why We Created the Argo Project. Akuity. Geraadpleegd op 7 oktober 2024, van [https://akuity.io/blog/why-we-created-the-argo-project/](https://akuity.io/blog/why-we-created-the-argo-project/)
- *What is Argo CD?* (2024, 24 april). Geraadpleegd op 7 oktober 2024, van [https://www.redhat.com/en/topics/devops/what-is-argocd](https://www.redhat.com/en/topics/devops/what-is-argocd)
